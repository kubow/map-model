
Geodata jsou dvojího typu:  
- primární geodata - metody pomocí získávání pomocí mapování a statistického šetření 
- sekundární geodata  
	- skenování 
	- odvozením  
	- topografickou vektorizaci  
	- import existujících dat  
  
**Mapování** je proces při němž jsou identifikovány a vymezeny zájmové objekty ve vymezené oblasti.  
Při tzv. **topografickém mapování** vznikají topografické mapy.  
Výsledkem tzv. **tematického mapování** jsou původní tematické mapy na podkladě topografických případně jiných tematických map.  
**Tematické mapování** slouží k získání tematických prostorových informací o objektech (geometrické charakteristiky mapovaných objektů, vlastnosti fyzikální, chemické atd). Reference mapových děl . (topografické či obecně zeměpisné mapy.  
Při mapování se tedy sbírají resp. zjišťují prostorové informace o zájmových objektech. Tyto informace se zaznamenávají většinou formalizovaným způsobem pomocí pomůcek a technických nástrojů, určených k tomuto účelu. Uvedené nástroje se mohou lišit velice rozdílnou technickou úrovní.  
V souvislosti s geodaty se nejčastěji hovoří o **geodetickém měření.** To je proces získávání geodat, při němž se využívá exaktních fyzikálních principů, matematických postupů a specializovaných technických prostředků k určení především geometrických charakteristik zájmových objektů. Měření vyžaduje nástroje a přístroje různé složitosti, které se nasazují zpravidla podle vyžadované přesnosti měření. Měřit lze geometrické charakteristiky objektů nebo též některé fyzikální veličiny. Cílem geodetického měření je především získání tzv. **základních geodat** (viz kapitola Základní geodata). Geometrické charakteristiky se někdy odvozují zprostředkovaně dodatečným zpracováním (tzv. post processing) na základě naměřených fyzikálních charakteristik.  
Získávání geodat měřením se děje nejčastěji metodami:  
· geodetických měření  
· dálkového průzkumu Země  
  
Geodetická měření v tradiční podobě jsou známá většině z vás. Vzpomeňte si na to jak občas vidíte pobíhat několik (specificky vybavených) lidí ve městě, na stavbách budov či inženýrských sítí nebo třeba také na zemědělských plochách za městem. Většinou mají na stativu (to je ten „stojan se třema nohama“) připevněný geodetický přístroj, který se podobá dalekohledu. Další chodí z místa na místo s latí (to je to „dlouhé prkno“ opatřené bílými a červenými pruhy).  
Geodetická měření se ovšem uskutečňují i s pomocí modernějších metod s využitím odpovídající přístrojové techniky. Mezi tato měření je možno zařadit fotogrammetrii a globální poziční systémy, které jsou blíže popsány v kapitole XXX.  
Dálkový průzkum Země (počítejme sem i leteckou fotogrammetrii a v kapitole o geoinformačních technologiích si vysvětlíme proč) jako metoda měření prováděná za účelem získání geodat, je používána stále častěji a to opět především s ohledem na neustále se zdokonalující přístrojovou techniku. Tato technika spolu se sofistikovanými metodami zpracování umožňují měřit se stále vyšší přesností na nebývale rozsáhlých územích.  
Mnohdy jsou obě metody uskutečňovány komplementárně, čehož příkladem je geologické mapování, při němž je možno zároveň provádět některá měření. Příkladem je měření orientace a sklonu vrstev mapovaného geologického objektu, či měření některých fyzikálních vlastností).  
Příkladem využití poměrně jednoduchých nástrojů  je statistické šetření, nejvíce známé je vám asi **Sčítání lidí, domů a bytů** z roku 2001, kdy uvedenou pomůckou je formulář s vyplněnou tabulkou, který jste odevzdali sčítacímu komisaři. Naopak složité a vysoce vyspělé technické prostředky jsou nasazeny u takových metod sběru jako jsou měření a mapování s pomocí systému GPS či využitím dálkového průzkumu Země.  
  

# Sekundární geodata

  
Jako **sekundární** označujeme taková geodata, která vznikla sekundárními metodami získávání. Při využití sekundárních metod jsou do finální podoby přebírána a následně transformována geodata, doposud existující v různých formách, které ne zcela nevyhovují našim současným požadavkům. Na tomto místě si můžeme představit geodata uložená na tradičních analogových mediích (mapách, tabulkách, fotografiích, technické dokumentaci, aj.) nebo data existující v digitální podobě avšak v nevyhovujícím formátu.  
Jako příklady sekundáních metod získávání geodat je možno uvést:  

  

# Jaká geodata jsou nám k dispozici ?

  
Geodata jsou vytvářena a udržována jednak státem a jeho institucemi ale také obcemi, privátními subjekty, občanskými sdruženími, nadnárodními institucemi, případně jinými producenty. Důležitým hlediskem pro klasifikaci geodat je jejich použití. Pro lepší pochopení této problematiky je vhodné učinit malý odskok do oblasti _**státních mapových děl**_, neboť oba pojmy spolu úzce souvisí.  
Obecně je tedy možno konstatovat, že na vzniku a udržování státních mapových děl má zájem především stát, ale velice zřetelný je i zájem soukromých firem a občanů.  
Státní mapová díla  
V mnoha zemích světa si již před řadou let stát přisvojil roli spočívající v tvorbě některých typů mapových děl. To nastalo obvykle nejprve v oblasti vojenské a z důvodů ryze ekonomických brzy následoval i zájem státu provádět kvalitním způsobem evidenci nemovitého majetku.  
Vždyť jak úspěšně by asi mohla bojovala armáda, která by neměla k dispozici dostatečný přehled o území, tedy podrobnou topografickou mapu území ?  
Jak účinný by byl výběr daní z nemovitostí, bez dokonalého přehledu o vlastnických vztazích ?  
Topografické mapy zachycují situaci na zemském povrchu a jejich úkolem je zobrazení základních objektů na zemském povrchu a pochopitelně i některých jejich vlastností. V topografické mapě nalezneme sídla, vodstvo (vodní toky a vodní plochy), lesy, komunikace, výškopisné údaje (vrstevnice a kóty) a další.  
 Evidence nemovitého majetku je založena mimo jiné i na zaznamenávání geometrických charakteristik a polohy nemovitostí do mapy. Takové mapě říkáme často katastrální mapa a celou evidenci vlastnických vztahů k nemovitostem nazýváme katastr (nemovitostí).  
  
Obdobně jako v případě topografické mapy a katastru nemovitostí se státní instituce starají o vznik a údržbu dalších mapových děl, kterých by se na tomto místě dala uvést pěkná řádka. V zásadě však lze státní mapová díla rozdělit do dvou základních skupin:  
· základní  
· tematická   
  
Základní státní mapové dílo  
**Základním státním mapovým dílem** se rozumí kartografické dílo se základním všeobecně využitelným obsahem, souvisle zobrazující území podle jednotných zásad, vytvořené a vydávané orgánem státní správy ve veřejném zájmu.  
Takto stroze avšak docela srozumitelně vymezuje pojem **základní státní mapové dílo** ČSN.  
Mezi tato mapová díla patří obvykle již dříve zmiňované topografické mapy, katastr nemovitostí, obecně zeměpisné mapy a případně i jiné typy map, které jsou typické pro ten který stát.  
Přestože nejdůležitějším uživatelem státních mapových děl je stát zastoupený mnoha státními institucemi, existují i pochopitelně další zájemci. Státní mapová díla mají totiž integrační charakter, neboť jsou využitelná v široké škále lidských oborů pro celou řadu cílů.  
Uživatelé nejrůznějších specializací využívají například topografickou mapu, aby do ní mohli znázornit objekty, které úzce souvisí s tím jejich oborem, tedy tzv. tematickou nadstavbu. Vzpomeňme na turistické mapy se zakreslenými turistickými objekty vč. značených turistických cest, mapy znázorňující rozšíření živočišných a rostlinných druhů, geologické mapy, atd. Do topografické mapy zakreslují svou problematiku urbanisté, vojenští stratégové, ekologové a specialisté mnoha dalších oborů.  
Katastr nemovistostí, resp. jeho mapová část - **soubor geodetických informací** - je nepochybně rovněž jedním z nejvíce využívaných státních mapových děl. Na tomto místě je možné kromě státních institucí uvést jako příklad celou škálu typických uživatelů ze soukromého sektoru, kterými jsou: projektanti, urbanisté, architekti, obchodníci s realitami, apod. Důležitým uživatelem je pochopitelně i občan - vlastník nemovitosti.  
Podobnou integrační roli hraje **Státní mapa 1:5 000 - odvozená** (SMO5) – základní státní mapové dílo v měřítku 1:5 000 typické pro následnické státy bývalé ČSSR.  
  
Tematické státní mapové dílo  
**Tematickým státním mapovým dílem** se rozumí kartografické dílo  zobrazující zpravidla na podkladě základního státního mapového díla tematické skutečnosti určené a vydávané orgánem státní správy ve veřejném zájmu.  
I toto je vymezení pojmu **tematické státní mapové dílo** pochází z ČSN. Mezi tematická státní mapová díla patří například geologické mapy, silniční mapy, vodohospodářské mapy, mapy administrativního členění, mapy základních sídelních jednotek, letecké navigační mapy apod.  
Skupina uživatelů těchto státních mapových děl je ve většině případů relativně úzká, více specializovaná.  
  
Mapová díla ostatních producentů  
Samozřejmě, že existují mapová díla jiných producentů například díla soukromých firem, nevládních organizací a nadnárodních institucí (UNESCO). Mnohdy se jedná o díla, která vznikla za striktně komerčních podmínek, jindy jde o mapová díla vznikající v rámci nadnárodních projektů. Tyto různé okolnosti vzniku implikují i podmínky, za nichž jsou tyto mapy k dispozici širšímu okruhu zájemců.  
V rámci výše uvedených aktivit vznikají jak základní mapová díla, tak také mapová díla tematická. Cílem této kapitoly není podávat obšírný přehled o dostupných mapových dílech z uvedených oblastí. Čtenář by si však měl uvědomit, že takové zdroje map existují a že jsou poměrně bohaté.  
Převážná část tematických mapových děl vydávaných soukromými subjekty je postavena ne některém ze základních (státních) mapových děl. Příkladem jsou známé turistické mapy v měřítku 1:50 000, které vydává Klub českých turistů. V tomto případě je jako topografického podkladu využito státní mapové dílo – vojenská topografická mapa. Autoři turistické mapy zaznamenaly do topografické mapy tzv. tematickou nadstavbu. To jsou všechny ostatní objekty, které nepatří do vojenské topografické mapy: vyznačené turistické a cyklistické trasy, ubytovací objekty, turistické pamětihodnosti a jiné turisticky atraktivní objekty, atd.  
Soukromý subjekt platí za použití státního mapového díla příslušnou částku.  
  
Prostorová informační infrastruktura  
Existence dostatečně širokého spektra kvalitních databází geodat, které jsou pravidelně aktualizovány, je jednou ze základních složek tzv. prostorové informační infrastruktury. Příprava datových modelů příslušných prostorových databází je tedy základem. Stát by měl na základě státní informační politiky, realizované s pomocí legislativních nástrojů rukou svých institucí, garantovat existenci a permanentní aktualizaci databází, které mají integrační charakter a jsou tedy využitelné pro široké spektrum orgánů veřejné správy, ale i podnikatelských subjektů, škol, nevýdělečných organizací, občanských sdružení a občanů.  
Geodata ze státem garantovaných databází mohou sloužit přímo jako tematický obsah navržených map nebo z nich může být za určitých okolností tématický obsah odvozen. V případě databází s topografickým obsahem není zanedbatelný ani jejich význam jako topografického podkladu.  
Topografické mapy jsou z historických důvodů  produkovány ve dvou základních variantách. Jednu topografickou mapu tvoří civilní sektor, druhou armáda. Civilní topografická mapa je primárně v měřítku 1:10 000, vojenská topografická mapa v měřítku 1:25 000.  
V rámci prostorové informační infrastruktury měst jsou zajímavé především digitální technické mapy měst (dále jen „DTMM“) a digitální formy územně plánovací dokumentace. Zatímco územně plánovací dokumentace v digitální formě má jako součást územního plánu váhu obecně závazné vyhlášky a je tedy veřejně přístupnou dokumentací, otázkou zůstává režim jejich zpřístupnění DTMM širšímu okruhu uživatelů. Tato digitální díla vznikla a jsou udržována prakticky bez výjimky z prostředků obcí nebo ze sdružených prostředků obcí a dalších přispěvatelů.  
Vzhledem k potřebě představit nejdůležitější databáze, které jsou k dispozici pro území České republiky, nabídnou následující kapitoly jednoduchý přehled databází geodat, která jsou v současnosti naplněné nebo se pracuje na jejich naplnění.  
Český stát v současnosti garantuje prostřednictvím svých institucí řadu databází, které mají uplatnění u nejširšího spektra potenciálních zájemců. Obdobně jako státní mapová díla je možné i geodata rozdělit na:  
· základní  
· tematická  
  
Základní geodata  
Podat kompletní přehled databází základních geodat, které jsou k dispozici pro území České republiky není cílem tohoto výukového textu. Proto uvádíme přehled těch nejdůležitějších:  
· Digitální katastrální mapa. Katastrální mapa digitalizovaná.  
· Základní báze geografických dat  
· Státní mapa 1:5 000  
· Digitální model území 25  
· Digitální model území 200  
· ArcČR500  
  
Digitální katastrální mapa, Katastrální mapa digitalizovaná  
**Digitální katastrální mapa, Katastrální mapa digitalizovaná**  
Katastr nemovitostí, představující zákonem garantovanou evidenci a dokumentaci majetkoprávních vztahů k nemovitostem, prochází již několik let zásadním přerodem, jehož cílem bude využívání digitální technologie při správě informací o nemovitostech. Produkty digitalizace katastrálních map, která je prováděna resortem ČÚZK, jsou Digitální katastrální mapa (dále jen „DKM“) a Katastrální mapa digitalizovaná (dále jen „KM-D“). Současná fáze tohoto dlouhodobého procesu, jehož ukončení se předpokládá ke konci roku 2006, spočívá především v digitalizaci souboru geodetických informací (dále jen „SGI“).  
V současné době trvá pozastavení tvorby KM-D, k němuž bylo přistoupeno po diskusi o přesnosti digitalizace.  
V rámci tzv. **informačního systému katastru nemovitostí** (dále jen „ISKN“) centrálně spravovaná databáze by měla poskytnout orgánům veřejné správy, občanům ale také podnikatelským subjektů kvalitativně zcela přístup ke geodatům.  
S digitální formou katastru nemovitostí se v programu rozvoje NGII počítá jako s jednou ze základních datových bází, která je předmětem zájmu téměř u všech orgánů veřejné správy, podnikatelských subjektů aj.  
  
Základní báze geografických dat  
**Základní báze geografických dat** (dále jen závazná zkratka **ZABAGED**) je digitální topografická databáze. Databáze představuje model odvozený z mapového obrazu Základní mapy České republiky 1:10 000 (dále jen „ZM 10“) v souřadnicovém systému JTSK a výškovém systému baltském - po vyrovnání. (dále jen „Bpv“). Přesnost digitálního mapového díla je v současnosti následující:  
· polohopis                 3,0 – 10,0 m  
· výškopis                   1,0 m při   0°  
· výškopis                   2,5 m při 25°  
  
ZABAGED integruje prostorovou složku vektorové grafiky s topografickými relacemi objektů a složku atributovou obsahující popisy a další informace o objektech.  
Obsah modelu je rozčleněn do 8 tematických kategorií v rámci nichž je katalogem objektů definováno 102 typů objektů, strukturovaných v databázi do 63 tématických vrstev. Doplňkové informace resp. identifikátory některých typů objektů (vodstvo, komunikace) jsou přebírány z databází jejich odborných správců. Výškopisná složka vybavená vektorovým souborem vrstevnic umožňuje vytvářet účelově digitální model terénu.  
Elementy horizontálního členění databáze ZABAGED jsou mapové listy 1:10 000 v kladu listů Základních map středních měřítek České republiky. Data ZABAGED se dodávají po celých mapových listech jako vektorové soubory polohopisu (192 kB) a výškopisu (282 kB) ve formátu DGN (příp. DXF). Polohopisná a výškopisná složka mohou být poskytnuty společně nebo odděleně. Pro mapové listy je vyřešena problematika návaznosti odpovídajících si liniových geoprvků na hranicích mapových listů.  
Proces naplňování databáze je před ukončením, které je plánováno ke konci roku 2001. Územní rozsah databáze pokryje uzemí celé ČR.  
  
Státní mapa 1:5 000  
**Státní mapa 1:5 000** (dále jen „SM 5“) je vytvářena resortem Českého úřadu zeměměřičského a katastrálního od roku 2001. Jedná o digitální vektorovo-rastrovou databázi, která nahrazuje tradičního státní mapové dílo **Státní mapu 1:5 000 – odvozenou**. SM 5 je tvořena třemi složkami:  
· katastrální  
· výškopisnou  
· topografickou  
Obsahem **katastrální složky,** jejímž podkladem je digitální katastrální mapa (DKM) nebo katastrální mapa digitalizovaná (KM-D), jsou:  
· body základního polohového bodového pole a body zhušťovací,  
· body výškového bodového pole s výjimkou stabilizovaných bodů technické nivelace,  
· hranice územních celků, katastrálních území, chráněných území a ochranných pásem a nemovitostí evidovaných v katastru nemovitostí, značky druhů pozemků a značky stavebních objektů,  
· další prvky polohopisu a obsažené v katastrální mapě,  
· popis.  
Obsahem **výškopisné složky**, vycházející z vektorové databáze ZABAGED jsou:  
· vrstevnicový 2D soubor s intervalem vrstevnic 1 nebo 2 nebo 5 m,  
· výškové kóty a kótované body,  
· značky terénních stupňů, roklí, výmolů, skalních útvarů, osamělých balvanů a skal, skupin balvanů, řady nahromaděných kamenů a vstupů do jeskyní  
Obsahem **topografické složky** je digitální barevná nebo černobílá ortofotomapa, čímž se podstatně zvýší informační hodnota databáze.  
Souřadnicový systém SM 5 je S-JTSK, výškový systém baltský-po vyrovnání. Rozsah, ve kterém bude SM 5 zpracována činí 16 256 mapových listů (1:5 000). Digitální data poskytují Katastrální úřady I. typu a Zeměměřický úřad v rozsahu stanovené územní delimitace státních mapových děl.  
  
Digitální model území 25  
**Digitální model území 25** (dále jen „DMÚ 25“) ve verzi 2, je vektorová databáze svým obsahem odpovídající současným topografickým mapám 1:25 000, která vznikla digitalizací z topografických map 1:25 000 (dále jen „TM25“) po jejich 4. obnově, doplnění o rozšiřující údaje. DMÚ 25 je od svého dokončení aktualizováno a zpřesňováno s tím, že v budoucnosti se předpokládá možnost jeho využívání ve větších měřítkách (až 1:10 000). Přesnost digitálního mapového díla je v současnosti následující:  
· podrobné polohové body                do   0,5 m  
· stabilní polohopis                             do   3,0 m  
· polohopis                                         do 10,0 m  
· nestabilní polohopis             do 20,0 m  
  
Popisná data jsou kódována v kódových stránkách ISO 8859-2 a Windows 1250 a jejich detailní popis je obsažen v Katalogu topografických objektů (dále jen „KTO“) DMÚ, ver.2, Dobruška 1999. Pro kódování, topologii a organizaci digitálních dat jsou použity světové standardy MIL-STD-600006 (VPF), DIGEST-C a MIL-A-89007.  
Grafické prvky databáze jsou k dispozici v následujících souřadnicových systémech: S-42, S-JTSK, a WGS 84. Výškovým systémem je Bpv pro všechny uvedené souřadnicové systémy. DMÚ 25 pokrývá celé území ČR a její grafická část je členěna po mapových listech. Pro mapové listy jako pro elementy horizontálního členění je vyřešena problematika návaznosti odpovídajících si liniových geoprvků na hranicích mapových listů. S použitím vhodného programového nástroje je možné mapové listy spojit do bezešvé oblasti.  
Databáze se poskytuje v následujících formátech: ARC/INFO Coverage, ARC/INFO Ungenerate text, ARC/INFO Interchange format (E00), ESRI Shape File, ARC/INFO Librarian.  
KTO člení obsah topografické mapy DMÚ 25 do sedmi logických vrstev:  
· vodstvo  
· komunikace  
· potrubní, energetické a telekomunikační trasy  
· rostlinný a půdní kryt  
· sídla, průmyslové a jiné topografické objekty  
· hranice a ohrady  
· terénní reliéf  
  
Tyto vrstvy se člení do 20 fyzických vrstev. Vrstva GEOB podléhá utajení, vrstvy VYSB a PUDY prozatím v databázi nejsou, ale v dlouhodobém výhledu se počítá s jejich naplněním. Vrstva OBRS bude postupně naplňována po ukončení první aktualizace celé databáze, tedy od roku 2002. S dalšími změnami struktury KTO se počítá v blízké budoucnosti  
  
Digitální model území 200  
**Digitální model území 200** (dále jen „DMÚ 200“) ve verzi 2, je vektorová databáze svým obsahem odpovídající současným topografickým mapám 1:200 000, která vznikla digitalizací z topografických map 1:100 000 po jejich 4. obnově, doplnění o rozšiřující údaje.  
Databáze má sloužit především jako základní datový podklad pro účely analýz a dále následnou tvorbu map středních měřítek.  
Popisná data jsou kódována v kódových stránkách US ASCII a Windows 1250 a jejich detailní popis je obsažen v Katalogu topografických objektů DMÚ, ver.2, Dobruška 1999.  
Grafické prvky databáze jsou k dispozici v následujících souřadnicových systémech  S-42, S-JTSK, a WGS-84. Výškovým systémem je Bpv pro všechny uvedené souřadnicové systémy.  
DMÚ 200 pokrývá celé území ČR a její grafická část je členěna po mapových listech. Pro mapové listy jako pro elementy horizontálního členění není vyřešena problematika návaznosti odpovídajících si liniových geoprvků na hranicích mapových listů. S použitím vhodného programového nástroje je možné mapové listy spojit do bezešvé oblasti (edgematching).  
Databáze se poskytuje v následujících formátech: ARC/INFO Coverage, ARC/INFO Interchange format (E00), ARC/INFO Librarian.  
  
ArcČR 500  
**ArcČR 500** (aktuálně ve verzi 1.1) je geografická databáze, vytvořená s využitím map a databází poskytnutých Zeměměřickým úřadem. Podkladem byly následující mapy a databáze:  
**Mapa České republiky** v měřítku 1 : 500 000 (z roku 1993) byla zdrojem dat pro základní geografické prvky (plochy lesů, plochy a body sídel, vodní plochy, vodní toky, silniční a železniční síť).  
**Fyzickogeografická mapa ČR** v měřítku 1 : 500 000 posloužila jako zdroj pro prvky výškopisu.  
**Vektorová databáze územně technických jednotek** je zdrojem pro jednotky administrativního členění.  
Další údaje z připojených databází rozšiřují informační hodnotu původních podkladových map. Část dat má topologicko-vektorový charakter, menší část má charakter dat rastrových (digitální model terénu).  
Grafická část databáze je uchovávána a distribuována v následujících datových formátech: ARC/INFO Coverage, ARC/INFO Grid, ESRI Shape File. Tabulková data jsou v databázových formátech INFO (pro ARC/INFO Coverage) a DBF (pro ESRI Shape File).  
Souřadnicovým systémem v němž jsou data primárně popsána je S-JTSK, a součástí standardní distribuce jsou i data přetransformovaná do souřadného systému S-42 a do zeměpisných souřadnic. Výškovým systémem je baltský - po vyrovnání.  
Popisná data jsou kódována v kódové stránce ISO 8859-2 v případě formátu ARC/INFO Coverage a v kódové stránce Windows 1250 ve formátu ESRI Shape File.  
Následuje přehledný obsah databáze ArcČR 500, zpracovaný podle dodávané dokumentace:  
**Základní geografické prvky (a jejich atributy):**  
· silniční síť (třída, číslo silnice, mezinárodní tah, jízdní pruhy)  
· železniční tratě a lanové dráhy (typ, číslo traťového oddílu, kategorizace, elektrifikace)  
· stanice a zastávky (název, číslo traťového oddílu)  
· lesní plochy  
· vodní plochy (název, název vodního toku, typ, výška hladiny)  
· vodní toky (název, typ)  
· bažiny a rašeliniště (typ)  
· plochy vybraných sídel (název)  
· bodová sídla (název, velikostní kategorie, léčebné lázně)  
· výškové body (název, nadmořská výška)  
· vrstevnice (nadmořská výška)  
· digitální model terénu (nadmořská výška),  
· stínování terénu  
  
**Administrativní jednotky (a jejich atributy)**  
· obce, městské části a městské obvody (název, IČZÚJ, typ, okres, pověř. obecní úřad, finanční úřad, stavební úřad,  
· PSČ, počet obyvatel)  
· okresy (název, kraj, počet obyvatel)  
· kraje (název, počet obyvatel)  
· spádové obvody úřadů - pověřených obecních, finančních (název, okres, počet obyvatel)  
  
**Rozšiřující tematické informace**  
· zeměpisná síť po 1" (délka, šířka)  
· klad listů státních mapových děl - základní a topografické mapy 1 : 10 000 – 1 : 200 000  
· hraniční přechody (název, typ, charakter, rozsah dopravy a provozu)  
· veřejná letiště (název, kód ICAO, statut, provoz)  
  
Významnou výhodou databáze ArcČR 500 je skutečnost, že pokrývá celé území ČR a její grafická část je v tomto rozsahu bezešvá.  
  
Registry  
· územně-identifikační registr,  
· registr obyvatelstva,  
  

### Tematická geodata

  
Tematická geodata jsou specifická pro jednotlivé geovědní disciplíny, ale také pro další obory v nichž se pracuje s geodaty. Tematická geodata můžeme tedy charakterizovat jako data aplikačně závislá.  
Základní geodata slouží především pro vytváření topografického podkladu (základu) map. Zpravidla vytváříme tématické mapy, které jsou určeny k prezentaci jistého jevu nebo více jevů ve sledovaném území. V současnosti je však vedle základních geodat k dispozici i řada tématických geodat, která tak ještě více usnadňují tvorbu tématických map.  
Tématická geodata lze členit podle několika kritérií, nejjednodušším je podle organizace nebo resortu, který je poskytuje. Z hlediska využití je snad vhodnější členění podle aplikačního zaměření tématických geodat:  
· **Fyzickogeografická data (**především digitální verze různých tématických map nejčastěji ze sféry životního prostředí, geologie, zemědělství, lesnictví, meteorologie a klimatologie)  
· **Socioekonomická data** (především data Českého statistického úřadu a dalších institucí)  
· **Ostatní** (např. silniční data)  
  
Geologické mapy a databáze  
**GeoČR25, GeoČR50, GeoČR500**  
Geografická databáze vytvořená nebo vytvářená digitalizací geologických map příslušných měřítek. Součástí GeoČR25 je i databáze dokumentačních bodů, databáze společné geologické legendy, databáze hmotné dokumentace vzorků, databáze výbrusů a chemických analýz. Autorem i poskytovatelem je  
**Česká geologická služba** (ČGS).  
Vedle toho ČGS stále vydává sadu analogových účelových map v měřítku 1:50000, která zahrnuje:  
· geologická mapa  
· inženýrsko-geologická mapa  
· hydrogeologická mapa  
· mapa ložisek nerostných surovin  
· mapa geochemické reaktivity hornin  
· mapa půdně interpretační  
· mapa půdní  
· mapa geochemie povrchových vod (+ účelová databáze výsledků analýz)  
· mapa geofyzikálních indikací a interpretací  
· mapa geofaktorů - střety zájmů  
· mapa geofaktorů - významné krajinné jevy  
**Registry České geologické služby - Geofondu** zahrnují celou řadu databází, ze kterých se poskytují především signální informace. Jedná se o následující registry:  
· báze dat vrtů,  
· báze dat hydrogeologických objektů  
· báze dat hydrogeologické regionální prozkoumanosti  
· báze dat poddolovaných území  
· báze dat starých důlních děl  
· báze dat sesuvů a jiných nebezpečných svahových deformací  
· báze dat ochranných pásem lázní a přírodních léčivých zdrojů  
· báze dat ložisek nerostných surovin  
· báze dat geochemické prozkoumanosti  
· báze dat radiometricky anomálních území  
  
Lesnictví  
Tvorbu a distribuci lesnických map zajišťuje **Ústav pro hospodářskou úpravu lesa** (ÚHÚL), dnes již v digitální formě prostřednictvím svého informačního a datového centra (IDC).  
Základním měřítkem pro zpracování map je 1:5000. K základním mapám patří porostní mapa 1:10000, typologická mapa 1:10000 a LHP (lesní hospodářské plány). V menších měřítkách se připravují přehledové mapy 1:20000, 1:25000 a 1:50000. Dále připravují i registrované významné krajinné prvky (lesní nebo na okraji lesa).  
  
Přírodní chráněná území  
**Správa chráněných krajinných oblastí ČR** vytváří a poskytuje datovou sadu **Základní data CHKO** (chráněných krajinných oblastí), která zahrnuje vymezení území a hranice jednotlivých CHKO, zonaci CHKO, území a hranice MCHÚ (maloplošných chráněných území) v CHKO, lokalizaci památných stromů v CHKO), dále **Pozemky zvýšeného zájmu ochrany přírody** (především evidence pozemků v 1.zóně ochranného pásma)  
Správa CHKO spravuje samozřejmě pouze příslušná CHKO. Na ostatní území ČR působí s obdobnými úkoly **Agentura ochrany přírody a krajiny** (AOPK). Ta poskytuje např. **mapu hranic chráněných území** (různých kategorií), digitalizovanou z měřítka 1:50000.  
Další data vytváří a spravuje **Český ekologický ústav** pro resort MŽP ČR**.**  
  
Bonitované půdně ekologické jednotky  
**Bonitované půdně ekologické jednotky** (BPEJ) podávají charakteristiku zemědělsky využívané půdy. Databáze bonitovaných půdně ekologických jednotek vznikla ve Výzkumném ústavu meliorací a ochrany půd digitalizací z map BPEJ (1:5000).  
  
Meteorologická a klimatická data  
Základním poskytovatelem pestré škály meteorologických dat, ať již synoptických, či režimových je **Český hydrometeorologický ústav (ČHMÚ).** Vytváří mimo jiné digitalizaci hranic jednotlivých povodí (i dílčích), eviduje vodočetná místa.  
  
Hydrologická a vodohospodářská data  
**Digitální Základní vodohospodářská mapa 1:50000**  
Jedná se o digitalizovanou základní mapu, která obsahuje síť vodních toků, rozvodnice a hydrologické členění povodí, objekty státních pozorovacích sítí, stavby a opatření na využití povrchových a podzemních vod, ochranná pásma vodních objektů, objekty a zařízení hlavních uživatelů vody (např. vodovodů a kanalizací, využití vodní energie, vodní dopravy, průmyslu).  Autorem i poskytovatelem je Výzkumný ústav vodohospodářský T.G.M. (VÚV).  
Vedle této základní mapy je součástí HEIS (Hydroekologického informačního systému), provozovaného VÚV, také např. Registr komunálních bodových zdrojů znečištění nebo Registr průmyslových bodových zdrojů znečištění.  
  
Silniční data  
**Silniční a dálniční síť**  
Topologicky vytvářená síť s uzly v místech křížení silnic a dálnic a významných bodů (ukončení silnice) s připojenými atributy, odpovídající měřítku 1:100000-500000. Poskytovatelem je Silniční databanka Ostrava, pracoviště Ředitelství silnic a dálnic české republiky.  
  
Statistická data  
Oprávněnou organizací k vedení a publikování statistických údajů je **Český statistický úřad** (ČSÚ). Zpravidla se v geografických informačních systémech využívají data ze **Sčítání lidu, domu a bytů** (SLDB), často označované jako census. Statistická data zahrnují charakteristiku obyvatelstva a domácností (příjem, zaměstnání, věkové složení, etnické a kulturní charakteristiky, dojížďku do zaměstnání) a obydlí (typ, věk, velikost, vybavení apod.). Toto vyčerpávající šetření se koná 1x za 10 let (naposledy 1.3.2001). Statistické údaje jsou lokalizovány podle adres nebo pomocí kódů censovních okrsků. V zahraničí se dodává i grafická složka, která obsahuje nejčastěji sítě ulic, hranice censovních okrsků a politické hranice. U nás vznikla pouze neveřejná databáze stavebních objektů.  
Statistická správa dále provádí průzkumy a vede statistiku (vybíráme ty, které můžeme označit za geodata):  
· demografickou (rozsah podobný jako výše uvedený),  
· statistiku zaměstnanosti,  
· RES - registr ekonomických subjektů (podnikatelské aktivity - název subjektu, adresa, jméno a adresa podnikatele, IČO, datum vzniku, datum aktualizace, právní forma, kategorie podle počtu pracovníků, poddodvětví, odvětvová klasifikace ekonomických činností, identifikace základní sídelní jednotky, identifikace územně-technické jednotky, identifikace základní územní jednotky, druh vlastnictví, území působnosti apod.)  
· MOS/MIS - obecní a městská statistika  
· KROK - data o okresech  
· zemědělství - evidence stavu zvířat, prodej živočišných výrobků, soupisy ploch osevu, údaje o sklizni.  
  
Data z veřejné správy  
I další instituce poskytují řadu údajů významných pro sledování socioekonomických jevů. Především můžeme jmenovat místní **samosprávu** (např. matriční úřady evidující údaje o obyvatelstvu, nebo stavební úřady) Ze **státní správy** jsou to např. úřady práce, poskytující údaje o jevech na trhu práce. I další státní instituce poskytují významné údaje (např. ministerstvo financí údaje o daňové výtěžnosti obcí, generální ředitelství cel údaje o hodnotě zboží procleném na jednotlivých hraničních přechodech či celních úřadech).  
  
  
  
_**Digitální mapa**_ versus _**elektronická mapa**_. Tyto dva termíny bývají často zaměňovány a to dokonce i při odborném vyjadřování. Pod pojmem _**elektronická mapa**_ je třeba chápat mapu zobrazenou prostřednictvím informačních technologií na zobrazovacím zařízení výpočetního systému.